# IstSec09'un Ardından

12-13 Aralık tarihlerinde İstanbul Bilgi Üniversitesi santral kampüsünde düzenlenen 
[İstSec09 Bilgi Güvenliği Konferansı](http://www.istsec.org/)‘na 
katıldım. Son dönemde web uygulamalarındaki güvenlik ihtiyaçları konusunda bilişim dünyasında gözle görülür bir hareketlenme 
var. Artık yazılım talep eden kurum ve kuruluşlar, geliştirilen uygulamaların bir takım güvenlik kriterlerini yerine 
getirmelerini şartnamelerinde daha açık ve ayrıntılı biçimde talep ediyorlar. Kabul süreçlerinde çeşitli araçlar vasıtası 
ile uygulamalardaki güvenlik açıklarının tespit edilmesi ve giderilmesine yönelik çalışma ve testler de gün geçtikçe 
yaygınlaşıyor. Bu nedenlerle kurumsal uygulama geliştirme alanında çalışan bizlerin, güvenlik konularına artık daha yoğun 
biçimde eğilmesi ve gelişmeleri daha yakından takip etmesi gerekecek.

Bilgi güvenliği alanında çalışanları, uzmanları ve bu konulara ilgi duyanları bir araya getirmeyi, bilgi paylaşımını 
amaçlayan konferansı içerik ve konuşmalar açısından oldukça doyurucu buldum. Özellikle cumartesi günkü konuşmaları, 
sunumları ve panelleri yakından takip etme fırsatım oldu. Konferans boyunca dikkatimi çeken olumlu ve olumsuz noktaları 
kısa kısa sizlerle paylaşmak istiyorum.

## Konferans’ın yeri, ulaşım ve salon, standlar

Konferansın düzenlendiği [Santralİstanbul](http://www.santralistanbul.org/) kampüsüne ulaşım gayet kolaydı, 
Bilgi Üniversitesi’nin Taksim’den 20 dakikada 
bir kalkan servislerinden birisi ile 15-20 dk da kampüse ulaştım. Ancak kampüs içerisinde konferansın yapıldığı salonu 
bulmak tamemen el yordamı ile oldu. Ne bir yerleşke haritası, ne de bir yönlendirme tabelası mevcuttu konferansla ilgili 
olarak. Sanırım etkinlik içerisinde düzenlenen “Capture The Flag” Hacker’lık Yarışması’na katılımlarında da olduğu gibi, 
etkinliğe katılmak isteyenlerin konferans salonunu bulmaları için az bir efor daha sarfetmeleri istenmişti. Yaygın biçimde 
duyurulan, son dakika da gelemediği anlaşılan Ulaştırma Bakanı’nın da konuşmacılar arasında yer aldığı bir etkinlik için 
seçilen salonun küçüklüğü de bir diğer olumsuz noktaydı. Bilgi Üniversitesi’nin sahip olduğu en büyük ve konforlu salonun 
bu olduğunu zannetmiyorum. Salon dışındaki değişik firmaları ve dernek ve toplulukları tanıtan standlarda oldukça dar bir 
alana sıkışmıştı. Malesef hemen her etkinlikte olduğu gibi buradaki standlarda da firmaların çalışmalarını, ne tür 
hizmetler verdiklerini öğrenmek için her biri ile özel olarak ilgilenmek gerekiyordu. Oysa bu tür etkinliklerde, standlardaki 
demo’lar, dokümanlar, slaytlar ve banner’lar ziyaretçilere orada ne pazarlandığı hakkında hızlı ve kolay biçimde bilgi 
verici nitelikte olmalı diye düşünüyorum. Tanıtılan ürün ve çalışmaların demosu, canlı kullanımı veya deneme sürüşleri de 
genelde bizim standlarımızda ihmal edilen faaliyetlerden…

## Açılış konuşmaları

İlk günün sabahı yapılan uzun açılış konuşmaları da bence etkinliğin olumsuz taraflarındandı. Türkiye’deki konferanslarda 
etkinliğe sponsor olan, organizasyon komitesinde yer alan herkesin, varsa siyasetçi ve bürokratların usulen konuşmalar 
yapması olmazsa olmaz hale gelmiştir. Ancak bu konuşmacılar genellikle etkinliklere hazırlıksız gelmekte, konu ile alakalı 
olmayan veya konu ile alakalı olsa bile konuşma için yapılan hazırlıktaki yüzeyselliğin her hali ile belli olduğu konuşmalar 
yapmaktadırlar. Burada da aynı durum tekrarlandı diyebiliriz. Örneğin, Bilgi Üniversitesi rektörünün yaptığı konuşma 
tamamen üniversiteyi tanıtan bir içerekteydi. Öncesinde ve sonrasında ne anlattıklarını bir çırpıda unutuverdiğim birkaç 
konuşmacı daha söz aldılar. Bilgi Teknolojileri ve İletişim Kurumu Başkanı Tayfun Acarer ise konuşmasında son zamanlarda 
tekrar alevlen youtube yasağına değindi. Yasağın mahkemeler tarafından Atatürk’ü koruma kanunu nedeni ile ortaya çıktığını, 
kendilerinin ise “emir kulu” (yani yasağın uygulayıcısı) olduklarını tekrarladı. Buna rağmen kendilerinin yasaklayıcı 
gibi algılanmasına sitem etti. Youtube yasağı konusunda bugünlerde söz söyleyenlerin sık sık bize özgü hassasiyetleri ve 
değerleri vurgulamalarını bir yere kadar anlıyorum. Ancak bu kişilerin, bireylerin haberleşme ve bilgiye erişme hakkının 
gaspı konusunda bir çift laf etmemeleri veya edememeleri de gerçekten düşündürücü. Neden sadece suç oluşturan içeriği 
engellemeye yönelik altyapısal çalışmalar yapılmıyor?, yasak getiren içeriğin youtube’un ana sunucularından da silinmesinin 
istenmesi global dünyada ne kadar anlamlı? Başkan youtube’u yasaklayan bir değil tam 32 tane daha mahkeme kararının olduğunu, 
birisinin iptal edilse bile diğerlerinin sırada beklediğini belirtti. Sıra sıra uygulanmayı bekleyen youtube yasakları 
varsa -YÖK Başkanı’nın kulakları çınlasın-Türkiye’deki İnternet kullanıcılarının da yasağın etrafından dolanmak için 
A,B,C,D,E… planları da hazır bekliyordur muhtemelen. Kurum Başkanı’nın değindiği diğer ilginç bir konu da Türk arama 
motoru çalışmaları oldu. “Neden 
[Türk arama motoru çalışmaları](http://www.haberciniz.biz/haber/googlea-alternatif-turk-arama-motoru-2010da-geliyor--733482.html) 
yapılıyor ki?” şeklindeki eleştirileri anlamakta zorluk 
çektiğini belirten başkanın, “tamam google var, ama neden bizim de olmasın, belki google kadar kapsamlı olmayacak, ama 
olsun, isteyen gitsin yine google’ı kullansın” şeklindeki savunması da ilginçti.

## Oturumlar, sunumlar ve paneller

Açılış konuşmalarının ardından nihayet konferansın ana konularına geçilebildi. Ahmet Koltuksuz’un bilgi güvenliğinin 
kuramsal temellerini sorguladığı sunumu çok başarılıydı. Ahmet hoca bilgi teorisinden, bilginin nasıl formülize edilip 
edilemeyeceğinden bahsetti. Bilgi güvenliği ifadesinin somut bir takım ölçütler çerçevesinde değerlendirilebilmesinin 
gerekliliğini vurguladı. Bu alandaki bilimsel metriklerin eksikliğinin sistemlerin ve uygulamaların ne düzeyde güvenli 
olduğunu tespite yönelik nesnel cevaplar vermeyi engellediğini belirtti. Ahmet Koltuksuz’a göre bilgi sintaktik açıdan 
deterministik olmasına ve formülize edilebilmesine rağmen, semantik bilginin klasik deterministik yöntemlerle ifade 
edilmesinde şu an için ciddi sorunlar var. Bir şekilde bilginin matematiksel bir modelinin de oluşturulduğu günler 
gelecek, ancak nasıl ki daha Leonardo Da Vinci dönemlerinden insanın uçabileceği biliniyorsa da uçmanın formülize 
edilebilmesi için ortaçağdan sonra yaklaşık 300 yıllık bir zaman geçmesi gerekmiştir, semantik bilginin de matematiksel 
olarak ifade edilmesi ve ölçülebilir sistemler geliştirilebilmesi için bir insan için uzun ancak dünya için kısa bir 
asrın geçmesi gerekecek.

Öğleden sonraki sunumlardan birisi de [Ferruh Mavituna](http://ferruh.mavituna.com/)‘ya aitti. Ferruh Mavituna, 
Web uygulama güvenliği konularında 
bilgilendirici ve güzel bir sunum gerçekleştirdi. Sunumunda web uygulama güvenlik açıklarını tespit eden araçlarının 
geçen yıllar boyunca gelişiminden, bunların karşılaştıkları engel ve limitlerden bahsetti. Şu ana kadarki pek çok güvenlik 
tarama aracının temel problemlerinden birinin “yanlış alarm” , bir diğer deyişle (false positive), durumu olduğunu söyleyen 
Ferruh, aslında bunun aşılabilecek bir durum olduğunu, pek çok benzer araç geliştiren ekip ve kişilerin güvenlik 
taramalarının tam olarak otomatize edilmesinin imkanız olduğu gibi yanlış bir kanaati savunmalarının da doğru olmadığını 
vurguladı. Mavituna Security’nin geliştirdiği web uygulama güvenlik analiz aracının bu tür kısıtları aşan bir çözüm olduğunu 
belirten konuşmacıya göre, eğer sistemin tespit ettiği bir açık kullanarak hedef uygulamaya sızabiliyorsanız tespit 
ettiğiniz açık kesinlikle yanlış alarm değildir.

Konferansın organizatörlerinden [Huzeyfe Önal](http://blog.lifeoverip.net/) ise sunumunda hackerların gözünden bilgi 
güvenliği konusunu irdelemeye çalıştı. 
Sunumunda bilgi güvenliği elemanları ile hackerların güvenlik olgusuna yaklaşımları arasındaki farkı ortaya koyan Huzeyfe,
sunumun devamında değişik örnekler üzerinden hackerların güvenlik açıklarına yaklaşımlarını, bu açıkları nasıl kullanarak 
sisteme sızma girişimlerinde bulunulabileceğini anlattı. Zevkle ve dikkatle dinlenen bir sunum olduğunu rahatlıkla 
söyleyebilirim.

Günün bir diğer sunumu ise iPhone ile hackleme ve hacklenme konusu ile ilgiliydi. ADEO firmasından Halil Öztürkci’nin 
yaptığı ilginç sunum ile iPhone cihazının hacklenerek nasıl bir ortam ve telefoın dinleme aracı olarak kullanılabileceği, 
iPhone üzerinde tutulan kişisel bilgilerin nasıl başkaları tarafından elde edilebileceğini öğrenmiş olduk. Doğrusu mobil 
cihazlar konusunu biraz geriden takip eden ve Apple’ın tamamen güvenli bir platform sunduğunu (kulaktan dolma bilgilerle) 
düşünen birisi olarak sunumu oldukça ilginç bulduğumu söyleyebilirim. Sanırım salondaki izleyicilerin pekçoğu içinde aynı 
şey sözkonusuydu. Çoğumuzun bildiği gibi iPhone üzerinde çalışacak uygulamaların Apple üzerinden indirilmesi ve kurulması 
gerekiyor. Eğer iPhone cihazınız üzerinde Apple tarafından onaylanmamış uygulamaların çalıştırılabilmesi için 
“[jailbreak](http://en.wikipedia.org/wiki/Jailbreak_(iPhone_OS))” 
işlemi yaparsanız, bundan böyle cihazınız üzerinde herhangi bir kod çalışabilecektir. İnternet ortamından erişilebilen 
[Cydia](http://en.wikipedia.org/wiki/Cydia_(application)) isimli bir program vasıtası ile iPhone üzerindeki istediğiniz 
uygulamaya erişebilir, her türlü uygulamayı 
kurabilirsiniz. Ayrıca iPhone üzerinde default olarak bir ssh çalışıyor ve bunun default root şifresi de “alphine”. Eğer 
jailbreak yapılmış olan iPhone üzerindeki ssh’ın default root şifresini değiştirmemiş iseniz, cihazınız dış dünyaya 
tamamen açık demektir. Örneğin, yakın zamanda 
[Hollanda’lı bir hacker](http://www.tuaw.com/2009/11/03/dutch-hacker-accesses-jailbroken-iphones-requests-5/) jailbreak 
yapılmış iPhone cihazlarının ssh portlarını taratıp, default ssh şifresi değiştirilmemiş olanlara erişerek dolandırıcılıkta 
bulunmuş…

Konferanstaki ilginç sunumlardan birisi ise Muhammed Hluchan (sanırım Türkçesi Ulaçhan) tarafından yapıldı. Muhammed 
Büyük Ortadoğu’da Hacklenme başlıklı sunumunda Libya ve Mısır’dan, Pakistan ve Afganistan’a kadar geniş bir coğrafyada 
Türkiye, İsrail ve İranı’ da içine alan kapsamlı bir hacker profil analizi yaptı. Bu analize göre ortadoğu da faaliyet 
gösteren hackerların bilgi ve tecrübe düzeyleri batı ülkelerinde ve Rusya, Çin gibi ülkelerdeki hackerlarınkinden oldukça 
geride kalıyor. Genellikle hackerların motivasyonunu etkileyen en temel sebepleri ideolojik ve ideolojik olmayan olarak 
ikiye ayıran Muhammed, ideolojik amaclı faaliyet gösteren hackerların daha çok propaganda yapma, karşıt görüşlü siteleri 
çökertme veya el geçirme, bazı programların kullanımları hakkında İnternet kullanıcılarını bilgilendirme gibi faaliyetlerde 
bulunduğunu, ideolojik olmayan hackerların ise eğlenceden, hırsızlık ve dolandırıcılığa kadar pek çok değişik amaçla 
faaliyet gösterdiklerini belirtti.

Konferans programında özellikle pazar günü çokça yer alan panellerle ilgili olarak da birkaç şeye dikkat çekmek istiyorum. 
Öncelikle paneller, üzerinde fikir belirtilen konu ile ilgili dinleyiciler arasında belli bir farkındalık yaratma, üstüne 
eğinilecek konu başlıklarını tespit etme, sektörde bu konu ile ilgili öne çıkan noktaları öğrenme açısından faydalı 
aktiviteler. Ancak panellerin bu işlevlerini yerine getirebilmeleri için panelistlerin ve moderatörlerin ciddi bir ön 
hazırlık yapmaları gerekiyor. Ayrıca bu etkinlikte de olduğu gibi bir paneldeki konuşmacı sayısını ne kadar çok tutarsanız 
panel o kadar uzun olmak zorunda kalıyor ve 1.5-2 saat süren bir panel de oldukça sıkıcı olabiliyor. Ayrıca panelistlere 
sorulacak sorularında mümkün olduğunca genel akışı etkilememesi ve kesintiye uğratmaması önemli.

Konferansın ikinci günü düzenlenen CTF hacker yarışması ise bence çok güzel düşünülmüş bir aktivite. Ancak öğrendiğim 
kadarı ile yarışmacılardan hiçkimse belirlenen son aşamaya kadar gelmeyi başaramamış. Huzeyfe Önal sunumunda online bir 
CTF yarışmasının da hayata geçirileceğinden bahsetmişti. İlgilenen arkadaşlara buradan duyurulur. Yarışma boyunca 
hackerların mücadelelerini izleyicilere yansıtan ve onların da aşamaları an be an takip etmelerini sağlayacak bir mekanizma, 
örneğin hackerların aktivitelerini büyük bir monitorden göstermek gibi, yarışmayı daha eğlenceli hale getirebilir.

Bu tür etkinliklerin en faydalı yanlarından birisi de kişilerin sosyalleşmesi ve sektörde çalışanların birbirleri ile 
tanışma ve daha yakından iletişim kurma fırsatı elde etmeleridir. Hatta normal zamanlarda görüşmeye fırsatınız olmayan 
arkadaş ve tanıdıklarınız ile bu tür etkinlikler vesilesi ile buluşabilirsiniz. Bu sayede arkadaşlarınızın tanığı diğer 
pek çok kişi ile de irtibat kurma fırsatını elde edebilirsiniz. Son olarak konferans organizatörlerinin belirttiğine göre 
benzer bir etkinlik Aralık ayının son haftası Ankara’da da düzenlenecekmiş. Fırsat bulanların katılmalarını tavsiye ederim.
