# Matbaanın Sonu Mu Geliyor?

Matbaanın Osmanlı’ya 300 yıl sonra gecikmeli olarak gelmesinin başlıca nedenlerinden biri olarak el yazmaları ile geçinen 
hattatların işlerini kaybetme korkusu ile bu yeniliğe şiddetle karşı çıkmaları söylenir. Gerçekten de matbaa ile birlikte 
el yazması eserler zaman içerisinde tarih sahnesinden kaybolup gitmiştir.

1700′lerin başında İbrahim Müteferrika’nin matbaayı Osmanlı topraklarına getirmesine tanık olanlar farkında olmadan nasıl 
o an için tarihsel bir dönüşümün içinde yer almışlar ise, sanırım bizde bugün benzer bir tarihsel dönüşümü gün be gün 
yaşıyoruz.

Bundan yaklaşık üç yıl önce Amerikan Yazarlar Birliği ve bir grup yayıncı Google’ın kitap projesine karşı, bizde matbaanın 
gelişine karşı ayaklananlar gibi “İstemezüüük!!!” haykırışları ile bir dava açmışlardı. Ancak bir kaç ay önce taraflar 
anlaşma yolunu seçtiler. Bu açıkçası Google’ın kitap projesinin önünü açan bir sonuç oldu. Bu anlaşma ile online olarak 
erişilebilecek, üzerinde arama yapılabilecek veya satın alınabilecek kitapların sayısı hızla artacak. Halihazırda Google 
kitap projesi ile yaklaşık yedi milyon kitabın tam metni üzerinde arama yapılabiliyordu.

Bundan böyle baskısı tükenmiş kitapların pek çoğuna elektronik ortamda erişmek, dünyanın önde gelen üniversitelerinin 
kütüphanelerindeki paha biçilemez değerdeki kitapları okumak, satın alınabilir durumdaki kitaplar hakkında bilgi alabilmek, 
kitapları elektronik ortamada satın alarak okuyabilmek mümkün olacak.

Bilginin yazılı ortamdan elektronik ortama taşınması, online biçimde her an ve her yerden erişilebilir kılınması yönünde 
önüne geçilemez değişimlerden biri olan bu proje belki de yayıncıların kitap basma ve yayınlama biçimlerini kökten 
değiştirmelerine neden olacak açılımları da beraberinde getirecek. Şu an için bütün bu kitaplar uzmanlar tarafından 
taranıp elektronik ortama aktarılıyor ve içerikleri dijital kullanıcılar tarafından erişilebilir hale getiriliyor. Ancak 
önümüzdeki dönemde pek çok yayınevi ve yazar ürünlerini dijital ortamla daha uyumlu biçimde sunacak. 2020 yılına kadar 
dünya üzerinde elektronik ortamdaki bilginin, kağıt üzerindeki bilgiye kıyasla iki kat daha fazla olacağı tahmin ediliyor.

Bütün bu dönüşümler bilginin ana toplanma, depolanma ve erişim merkezi olan kütüphaneler içinde radikal değişimler demek 
olacak. Günümüz kütüphanecileri kütüphanelere olan ilginin sürekli olarak azaldığından, gençlerin kütüphanelere yeterli 
ilgiyi göstermemelerinden yakınıyorlar. Bilginin elektronik ortamdaki erişim hızının kütüphanelerde mevcut olmaması burada 
en önemli dezavantaj olarak görülüyor. Araştırmalar insanların artık bir kitabı başından sonuna kadar okumak yerine sadece 
ihtiyaç duydukları bilgiyi sunan kısımlarını okuduklarını, kütüphanelerin yüksek ve uzun rafları arasında saatlerini 
geçirmeyi tercih etmediklerini ortaya koyuyor. Basılı kitabın geleceği ile kütüphanelerin geleceğini aynı kader çizgisinde 
görenlerin sayısı gün geçtikçe artıyor. Kütüphanelerin salt bilgi edinme merkezi olmaktan çıkarılıp, aynı zamanda sosyal 
ve kültürel etkileşim alanları olarak dönüştürülmesi tartışılıyor.

Sonuç olarak, insanlık tarihinde periyodik olarak beliren dev teknoloji dalgalarından birisi daha üzerimize doğru 
hızlanarak geliyor. Bu dev dalgalar geçmişte olduğu gibi günümüzde de kurumları, iş yapma şekillerini, ekonomik dengeleri 
ve güçleri değiştirecek, bir kısmını yerle bir edecek, bir kısmını dönüştürecek, bunların dışında pek çok yeniliği ve 
alışkanlığı da günlük yaşantımıza dahil edecek gibi gözüküyor.

**Not:** Bu yazı ilk olarak 12 Ekim 2009 tarihinde www.skyturk.net haber sitesinde yayımlanmıştır.
