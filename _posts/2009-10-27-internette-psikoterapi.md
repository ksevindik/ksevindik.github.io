# İnternet’te Psikoterapi

İnternet’i gerçek yaşamdan farklı kılan en temel özelliklerinden birisi de kullanıcılarının kimliklerini gizleyebilmesidir. 
Bunun yanında İnternet özünde kullanıcıların, aksi bir durum söz konusu olmadığı takdirde, ilan ettikleri kimliğe sahip 
olduklarını kabul eden bir prensip üzerinde inşa edilmiştir.

Daha başka bir ifade ile İnternet kullanıcıları sanal alemde gerçek hayattaki kimliklerini ilan etmeden tamamen anonim 
biçimde hareket edebilirler, kimliklerini ilan etmeleri gerektiğinde ise belirttikleri kimliğin doğruluğu kendi 
insiyatiflerindedir.

Her teknolojik yenilikte olduğu gibi bu altyapı da zaman içerisinde, başında ön görülemeyen biçimlerde kullanılmaya ve 
tahmin edilemeyen sonuçlar doğrumaya başlamıştır. Bugünün her İnternet kullanıcısı kendi gerçek kimliğinin dışında birden 
fazla kimliğe de sahip olabilir. Örneğin, ben gerçek dünya ile iletişimimde asıl kimliğimi (ksevindik@gmail.com) 
kullanırken, siyasi tartışmalar içeren bir forumda tamamen farklı bir kullanıcı profiline (kavgaci@hotmail.com) sahip 
olabilirim, benzer biçimde farklı heyecanlar yaşamak istediğim sitelerde ise çok daha farklı bir kullanıcı profili 
(yakisikli@yahoo.com) oluşturabilirim. Her bir sanal ortamda da bu profillere uygun davranışları sergileyebilirim.

Sosyolojik ve psikolojik araştırmalar insanların anonim ortamlarda, kimliklerini gizledikleri durumlarda kendilerini daha 
az kısıtlanmış hissettiklerini, çok daha rahat hareket edebildiklerini ortaya koyuyor. Sanal alem de bize gerçek 
kimliğimizi gizleyebilmek için bu tür olanakları bolca sunduğundan, sonuç olarak insanlar kimliklerini gizleyebildikleri, 
fiziksel olarak bağlantısız oldukları bu ortamda çok daha uçlarda hareket edebiliyorlar.

Günlük hayatta toplum içinde arzu ettiği kimliğe sahip olamayanlar geceleri sanal alemde bilinç altındaki kimlikleri 
dışarı çıkarabiliyorlar. Kimlikler, cinsiyetler birbirine karışıyor, bir kişi aynı anda hem kadın hem erkek, hem sağcı 
hem de solcu olabiliyor.

İşte bu noktada, uzmanlara göre İnternet kendimizi baştan aşağı pisikolojik olarak tahlil etmek için çok uygun bir ortam 
sunuyor. Normal hayatta dışarı vuramadığımız, bastırılmış, farkında olunmayan kişiliğimizin, karakterimizin İnternet 
ortamında dışa vurumu psikolojik olarak sağaltıcı bir role sahip olabilir.

Örneğin son zamanlarda sanal alemde sık sık karşılaştığımız bir kavramdır “**avatar**”. “**Kendi avatarını yarat!**” gibi sloganlar 
pek çok sitede karşımıza çıkıyor. Avatar, bir kişinin sanal alemde, kişiliğinin bir yönünü dışa vurma, diğer kullanıcılara 
bunu ilan etme aracı olarak tanımlanabilir. Kısacası insanlar sanal alemde kendileri ile örtüşen bir karakter yaratıp, o 
karakter ile kendilerini ifade ediyorlar.

Psikoterapistlere göre sanal alemde oluşturulan bu karakterler üzerinden hareket ederek çeşitli senaryolar dahilinde 
bireylerin sağlıklı veya problemli yönlerinin araştırılması pekala mümkün olabilir. Terapistlerinde doğrudan rol 
alabileceği bu sanal dünyalarda hastaların kişiliklerinin gizli kalmış, bastırılmış yönlerini tespit etmek, detaylı 
biçimde irdelemek, bunlardan istenilenlerin gerçek hayata taşınmasına yardımcı olmak ihtimal dahilindedir. Tabi burada 
dikkat edilmesi gereken önemli bir husus bu avatarlara hayat vermenin kendi başına bir hedef olmamasıdır. Aksi takdirde 
hastaların daha olgunlaşmış bir kişilik ile günlük yaşama entegre olmalarının yerine onların tamamen kurgu bir dünyaya 
mahkum olmalarıda mümkündür.

**Not:** Bu yazı ilk olarak 26 Ekim 2009 tarihinde www.skyturk.net haber sitesinde yayımlanmıştır.


