# Java mı Yoksa .NET mi?

Yada neden Java? Benzer sorularla sık sık karşılaşıyorum. Kişisel olarak hangi platforma yönelmeleri gerektiğini öğrenmek 
isteyen öğrenci ve yeni mezun arkadaşların yanı sıra, kurumsal olarak da hangi platforma yatırım yapmalarını öğrenmek 
isteyen yöneticilerle de sık sık konuşuyorum. Gerçekten cevaplanması zor bir soru ve herkes için geçerli tek bir cevabın 
da olduğunu sanmıyorum.

Üzerinde düşünülmesi gereken pek çok parametre var. Geliştirme ve runtime ortamı, geliştiricilerin profilleri, sektördeki 
nitelikli personel düzeyi, yazılım geliştirme ve bakım maliyetleri, upgrade imkanları, geriye yönelik uyumluluklar, her 
iki ekosistemin de geliştiricilere ve kuruma işini yapmada ne kadar yardımcı olduğu, ne tür imkanlar veya araçlar sunduğu, 
platformun etrafındaki topluluklar ve aktiviteler, platformun arkasındaki kurumsal güçler, hatta ülkenin dış politikası 
gibi onlarca kriter üzerinden değerlendirme yapmak gerekiyor.

Bir platformu tercih ettikten sonra diğerine geçişin de pek mümkün olduğunu düşünmüyorum. Bütün teknolojisini Java 
etrafında şekillendirmiş, uygulamalarını Java ile geliştiren, Java geliştiricilere sahip bir organizasyonun hemen yarın 
ben artık .NET ile çalışacağım demesi imkansız. Bunun tersi de geçerli. Bireysel bazda da benzer bir durum söz konusu...
Java teknolojilerine yatırım yapan, kendisini bu alanda geliştiren bir mühendisin belirli bir bilgi birikimi ve deneyime 
sahip olması için hatrı sayılır bir süreye ihtiyacı var. Bu noktada .NET platformuna geçiş yapabilir mi, bir süre sonra 
oraya da uyum sağlayabilir mi? Evet yapabilir, ancak pratikte bu tür geçişlerin veya gidiş gelişlerin fani ömürlü bizler 
için çok da kolay olduğunu söyleyemeyiz.

Kurumsal olarak her iki platforma da yatırım yapmak söz konusu olabilir, ancak bunun da kuruma oldukça tuzlu olacağını, 
bunun yanı sıra kurumun verimliliği açısından da çok sağlıklı sonuçlar vermeyeceğini söyleyebilirim. Ancak kurumun kendi 
ekosistemini mümkün olduğunca farklı teknolojilerin birbirleri ile uyumlu çalışabileceği şekilde oluşturması da önemli 
bir stratejidir. Yarın ne olacak kimse bilemez. Oracle’ın Java için iyi veya kötü olacağını söyleyebiliyor muyuz? Ya da 
kendimizi Microsoft’a emanet edebilir miyiz? Elbette hayır.

Bu durumda kurumsal olarak bu iki platform ve uğraştığımız işlerle ilgili olarak diğer teknolojilerin de resmin içerisine 
girebileceği bir “kurumsal mimari” doğru bir yaklaşım olabilir. Hiçbir teknolojik yatırım sizi 5 sene, 10 sene sonrasına 
taşımayacaktır. Süreç içerisinde kendinizi sürekli olarak yenilemek ve geliştirmek zorundasınız. Böyle bir dinamik ortamda 
mimarinizin veya ekosisteminizin de dönüşebilir olması gerçekten önem kazanıyor. Aslında geldiğimiz noktada kurum bazında 
soru şu şekilde de sorulabilir. Java mı yoksa .NET mi daha devingen ve dönüşebilir bir ekosistem oluşturmamızı sağlayabilir?
