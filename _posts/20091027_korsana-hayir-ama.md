# Korsana hayır ama...

Bir kitapçıdan satın aldığımız ve çok beğendiğimiz bir romanı arkadaşımızın okuması için ona bir süreliğine ödünç veririz. 
Yada eskimiş, artık okumadığımız, kullanmadığımız kitaplarımız, dinlemediğimiz plaklarımız, seyretmediğimiz video 
kasetlerimiz varsa bunları bit pazarlarında, sahaflarda uygun fiyata elimizden çıkarırız. Bit pazarlarının, sahafların 
müdavimleri de merak ettikleri, ilgilendikleri konularla ilgili kullanılmış eserleri tezgahlarda gördüklerinde kendilerince 
uygun bir fiyata ikinci el olarak satın alırlar.

Peki İnternet üzerinden satın aldığımız kitaplarımızı, müzikleri ve videoları sevdiklerimizle paylaşmak istersek ne 
yaparız? Yada artık işimize yaramadığını, ihtiyaç duymadığımızı düşündüğümüz elektronik kitapları, dinlemediğimiz mp3leri, 
seyretmediğimiz dvdleri ikinci el olarak satmak istesek ne olur?

Bugünkü telif hakları savunucularına, özellikle de müzik yapımcılarına ve yayıncılara göre sanal alemde satın alınmış 
dijital formattaki ürünlerin kopyalanması, İnternet üzerinde başkaları ile paylaşılması yasadışı olarak nitelendiriliyor. 
Yakın bir gelecekte bugün basılı olarak yayımlanan pek çok eserin sadece elektronik hallerini satın alabileceğiz, müzik 
marketlere giderek satın aldığımız cdler muhtemelen ortadan kalkacak, hayranı olduğumuz müzisyenlerin son albümlerini 
kendi sitelerinden satın alarak, iPhone’umuza indirip dinleyeceğiz, yada vizyona giren en son filmlerin dvd’sini sipariş 
vermek yerine İnternet’e doğrudan bağlı televizyonumuzdan doğrudan seyredeceğiz. Para vererek satın aldığımız bütün bu 
dijital formattaki ürünleri arkadaşlarımızla, sevgilimizle paylaşmak istersek, onlara bu kitapların, mp3lerin ve 
videoların bir kopyasını göndermemiz yasak mı olacak? Parasını vererek satın aldığımız bir e-kitabı artık elimizde 
bulundurmak istemiyorsak sanal alemdeki sahaflarda uygun fiyata ikinci el olarak satmak istediğimizde korsan olarak mı 
nitelendirileceğiz?

İnternet’in gelişmesi ve yaygınlaşması ile her geçen gün yaşamımızdaki hemen herşey yeniden şekilleniyor. Eğlenceden, 
eğitime, yeni iş yapma biçimleri ortaya çıkıyor, pek çok alanda eski düzenler, alışkanlıklar, iş yapma biçimleri ve 
ilişkiler yıkılıyor, yerlerine güncel teknolojiye, değişime uygun yenileri geçiyor. Nasıl ki, matbaanın icadı ile el 
yazmacılarının, motorlu taşıtların ortaya çıkması ile at arabacılarının, hamalların devirleri sona erdiyse, İnternet’in 
yaygınlaşması, daha da hızlanması, iletişim ve eğlence araçlarının birbirleri ile daha çok iç içe geçmesi ve bunların 
İnternet merkezli sistemler olması sonucunda dün var olan pek çok kurum ve kuruluş eğer kendilerini yenileyemez, çağa 
ayak uyduramaz ise akıbetlerinin dünün el yazmacıları, at atabacıları ve hamalları ile aynı olacağından kimsenin şüphesi 
olmasın.

**Not:** Bu yazı ilk olarak 18 Ekim 2009 tarihinde www.skyturk.net haber sitesinde yayımlanmıştır.
