# İlerleme Süreklilik İster 2

Daha önceki bir yazımda Google’ın gözlük projesinden sonra giyilebilir bilgisayarların gelişiminde öncü role sahip Steve 
Mann’ın hikayesinden bahsetmiş ve Google’ın gözlük projesini bugün konuşuyor isek biraz da bunu 70’lerin sonlarından bu 
yana çalışmalarını ısrarla ve kesintisiz biçimde sürdüren Steve Mann ve benzerlerine borçlu olduğumuzu anlatmaya çalışmıştım.

Geçenlerde bütün dünyanın hayranlık ve bir o kadar da ürperti ile seyrettiği Nik Wallenda’nın Grand Canyon’da bir uçtan 
diğer uca gerilmiş ip üzerinde emniyet kemeri olmadan yürüyüşünden sonra aklıma yine bu konu takıldı.

İmkansızın peşinden ısrarla koşmanın sonucu Nik Wallenda’nın “büyük yürüyüşü” olmuştu. Ancak bu büyük yürüyüşün başlangıcı 
neredeyse 18. yüzyıla kadar uzanıyor. Wallenda ailesi 7 nesildir ip üstünde cambazlıkla uğraşıyor. Yürüyüşlerinde zaferlerin 
yanında trajediler de yok değil. Ancak bunlar hiçbir zaman Wallenda’ların yürüyüşünü kesintiye uğratmamış ve muhtemelen 
de bu yürüyüş daha nesiller boyu devam edecek gibi görünüyor.

[Dede Wallenda’nın 1973’deki Ölümcül Düşüşü](https://www.youtube.com/watch?v=2s6RTNpvaxs)

[Torun Wallenda’nın 2013’deki Grand Canyon’daki Zaferi](https://youtu.be/8N8fUOLcSak)

Bizim kesintisiz yürüyüşlerimiz mi? Bizdeki durum ancak Cem Yılmaz’ın AROG’undan bir replik ile anlatılabilir: “Bir 
haftada ortaçağ, 15 günde yeniçağ, yemin ediyorum 1 aya kadar Fransız devrimine kadar götürürüz biz bu işi.”