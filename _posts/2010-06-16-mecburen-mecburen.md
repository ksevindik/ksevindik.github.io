# Mecburen Mecburen...

Bizim yaşımızdakiler iyi bilir, MFÖ’nün Mecburen isimli güzel bir parçası vardı. Şarkının nakarat bölümü de 
“mecburen mecburen mecburiyetten…” şeklinde uzayıp giderdi. Wirofon’un 0.1.0 sürümü de GPL lisanslı olarak açık kaynak 
kodlu olmuş. Ama hemen “artık Türkiye’de de firmalar ürünlerini açık kaynak kodlu yapmak için yarışa girdiler” diye 
düşünmeyin sakın. Olayın iç yüzünü [buradaki yazışmaları](https://roundup.ffmpeg.org/issue1587) incelerseniz anlayacaksınız. 
Geçenlerde başka bir telekom şirketimiz de “bayram değil seyran değil eniştem beni niye öptü” dedirtircesine bir çalışmasını 
açık kaynak kodlu yapıvermişti. Benzer bir durumdan orada da şüphelenmiştik. Ancak Wirofon işinde “olayın medyaya yansıması” kötü olmuş. 
Sebebi ne olursa olsun yazılım geliştiren ekiplerimizin kullandıkları kütüphane, framework ve diğer araçların lisans 
modelleri ile kendi ürünlerinin lisans modeli arasındaki uyumu kontrol etmeleri şart. Yanlışlıkla GPL lisanslı bir 
kütüphaneyi kullanmanın yanı sıra, maalesef bazı firmalarımız ise bu çalışmaları lisans modellerini bile bile kendi 
ticari ürünlerinde kullanmaktan kaçınmıyorlar. Kişisel kullanımda lisanslara riayet etmemenin bir özrü belki olabilir, 
ancak bu ihlallerin ticari işlerde devam etmesinin kabul edilir bir açıklaması olduğunu sanmıyorum.
