# Bir Bulut Olsam

Sürekli bir dönüşüm içerisinde olan ve hemen her gün yeni teknolojilerin, uygulamaların ve cihazların karşımıza çıktığı 
bilişim dünyasında son dönemde ortaya çıkan bir yenilik ise “cloud computing” yani Türkçe’deki yaygın kullanımı ile 
“bulut bilişim”. Şimdiye kadar özel veya kamu kuruluşları, bünyelerindeki bilişim ihtiyaçlarına cevap vermek için sunucu 
sistemlerini, veritabanlarını, bu sistemleri işletecek ekipman ve donanımı hep kendi bünyelerinde bir araya getirmekle 
uğraştılar. Devasa IT altyapıları kuruldu ve bu IT altyapılarını işletecek birimler oluşturuldu, kurum organizasyon 
hiyerarşileri de buna göre düzenlendi. Yüzlerce, binlerce IT personeli bu altyapıları işletmek için kurumlar bünyesinde 
istihdam edildi ve ediliyor. Kurumların bilişim ihtiyaçları ise sürekli olarak artmakta, her zaman daha fazla işlemci 
gücüne, hafıza ve disk kapasitesine ihtiyaç duyulmaktadır. Her sene pek çok yeni yazılım kurumların bünyesine dahil 
olmakta, bu sistemlere her geçen gün daha fazla kullanıcı erişmekte, kurumun sahip olduğu veri ve bilgi havuzu da 
katlanarak büyümektedir. Bu nedenlerle bilişim altyapıları da her zaman bir dönüşüm ve gelişim sürecine tabi olmak 
durumundadır. Bu doğrultuda kurumların kendi bilişim altyapılarını güncellemek, ayakta tutmak ve işletmek için yaptıkları 
harcamalar da bütçelerinde sürekli olarak ciddi bir maliyet kalemi oluşturmaktadır.

Bulut mimarisi sayesinde kurumların IT altyapıları ile ilgili olarak toplam sahip olma maliyetlerinin ciddi miktarlarda 
düşeceği öngörülmektedir. Kurumların hâlihazırda satın aldıkları sunucular, veritabanı sistemleri için ödedikleri rakamlar, 
bunların kurulumu ve konfigürasyonu için yaptıkları harcamalar, bu sistemlerin üzerinde koşacak işletim sistemleri ve 
değişik yazılımların lisans ücretleri, yedekleme, bakım ve güvenlik masrafları, bütün bu sistemleri ayakta tutacak ve 
işletecek IT personelinin istihdam giderleri düşünüldüğünde, kurumların ihtiyaç duydukları bilişim kaynaklarını 
ihtiyaçları ölçüsünde satın alabilmeleri büyük ihtimalle çok daha ekonomik olacaktır. Bilişim ihtiyaçları arttıkça IT 
kapasitesinin de hızla artırılması, alınan servislerin artırılmasından ibaret olacaktır.

Peki bulut bilişim nedir? Bulut bilişim, işlemci, hafıza, disk gibi kaynakların dinamik olarak ölçeklenebilir ve genelde 
sanallaştırma teknolojileri yardımı ile internet üzerinden servis olarak sunulmasıdır. Bu kavram içerisinde IT altyapısının 
ve platformunun yanında yazılımların da bir servis olarak sunulması da yer almaktadır. Kullanıcıların standart bir platform 
üzerinde kendilerine sunulan servisler yardımı ile web tabanlı uygulamalarını geliştirmelerini sağlar. Kullanıcılar bu 
esnada geliştirdikleri uygulamaların hangi sunuculara kurulduğunu, hangi veritabanını kullandıklarını ve diğer donanım 
ve altyapı ihtiyaçlarını dikkate almak zorunda değildirler. Geliştirdikleri uygulamaların ihtiyaçlarına göre işlemci, 
hafıza ve disk kullanımlarını ölçeklendirebilmektedirler.

Aslında bulut bilişim kavramı 1960’lara kadar dayanmaktadır. Daha o dönemlerde bilim adamları işlemci gücü, hafıza, disk 
kapasitesi gibi bilişim kaynaklarının teknik sınırların dışında tamamen ihtiyaçlar bazında servis olarak sunulabileceğini 
öngörmüşlerdir. Ancak kavramın yaygın biçimde uygulama alanı bulması, internet’in günlük hayatımızın her anında yer almaya 
başladığı 2000’lerin hemen başına denk gelmektedir. Amazon.com’un sahip olduğu IT altyapısındaki verimsiz kullanımı 
gidermeye yönelik çalışmaları sonucu ortaya çıkardığı bulut mimarisini web servisleri ile dış dünyanın hizmetine sunması, 
bulut bilişimi ön plana çıkarmıştır. Google da benzer bir açılıma giderek sahip olduğu muazzam işlemci gücünü ve IT 
altyapısını “Google App Engine” vasıtası ile web kullanıcılarına açarak, kullanıcıların geliştirdikleri web uygulamalarını 
Google altyapısı üzerinde çalıştırmalarına imkân sağlamıştır.

Tabii bütün bu nimetlerin bir külfeti ve negatif yanları da olacaktır. Bulut mimarilerindeki en büyük problem güvenliktir. 
Kurumların uygulamalarını bulut mimarisi üzerinde kurmaları ve buradan işletmeleri, sahip oldukları verileri burada 
tutmaları ciddi güvenlik risklerini de beraberinde getirmektedir. Öncelikle kurumlar, kendileri için stratejik ve hayati 
öneme sahip verilerin ve bilgilerin başına bir hal gelmeyeceğinden ya da sahip oldukları gizli ve kritik öneme sahip 
verilerin rakip kuruluşlara sızdırılmayacağından nasıl emin olacaklardır? Güvenlik ve gizliliğin en temel öncelik olduğu 
devlet kuruluşları ve askerler için bu sorulara kesin ve net cevaplar vermek gerekmektedir. Ancak bugünün bulut mimarisi 
uzmanları tam bir güvenliğin şu an için zor olduğu görüşündedirler. Büyük teknolojik dönüşümler ve evrilmeler her zaman 
için bazı eski iş kollarını ve tanımlarını da ortadan kaldırmaktadır. Bulut bilişim döneminde de kurumların bünyelerindeki 
IT personellerinde, özellikle IT altyapısı ile uğraşan personel hacminde de ciddi bir daralma söz konusu olabilir. Sistem, 
veritabanı yöneticileri gibi pozisyonlar ileriki dönemlerde cazibelerini yitirebilirler.

Bulut bilişim, bütün dünyada kurumların mevcut IT altyapılarını, geliştirdikleri uygulamaları bu altyapılara uygun hale 
getirmeyi sorgulamalarına neden olmaktadır. Başta Amerika olmak üzere pek çok özel ve kamu kuruluşunda bulut mimarisine 
geçiş planlanmaktadır. Amerikan Savunma Bakanlığı ve Deniz Kuvvetleri Komutanlığı, yeni IT mimarisine uyum sağlayabilmek 
için ciddi bir araştırma ve yatırım süreci içine girmişlerdir. Örneğin, kısa adı DISA olarak bilinen Amerikan Savunma 
Bilgi Sistemleri Ajansı, RACE adında bir bilişim platformu oluşturmuş ve DoD kullanıcılarının 24 saat zarfında kendi sanal 
platformlarını internet üzerinden kolayca oluşturabilmelerini sağlamıştır. Umarım bizim devlet ve askeri kurumlarımız da 
benzer girişimleri başlatmakta gecikmezler.

**Not**: Bu yazı ilk olarak 21 Aralık 2009 tarihinde www.skyturk.net haber sitesinde yayımlanmıştır.
