# İnce Müşteri

Son dönemde okuduğum kitaplardan birisi de Yakamoz Yayınları’ndan çıkan Steve Jobs’un hayat hikayesini anlatan bir kitap. 
Genel olarak çok hoşuma giden ve çeviri dilini de gayet iyi bulduğum bir eser olmasına rağmen, kitabın sonlarına doğru 
karşıma çıkan bir ifade teknik terimlerde yaygın biçimde kullanılan ve oldukça komik sonuçlar üreten “birebir sözlük 
çevirisi” yaklaşımına gayet güzel bir örnek teşkil ediyor.

Kitaptan aynen alıntı: “…Bir süre sonra, insanların yapmak istedikleri şeylerin çoğunu yapmak için gereken tek şey, bir 
“ince müşteri” haline gelmişti. Basit, İnternet’e bağlanabilen, bir Net gezgini ve Web’den malzeme indirmek için büyük 
kapasiteli sabit diske sahip bir bilgisayar.”

İkinci cümleden buradaki “incre müşteri”den kastın “thin client” olduğunu anlayabiliyoruz. Zamanında bir kitapçıda bilişim 
sözlüklerini incelerken rastgele bir sayfayı açtığımda karşıma “mainframe” için “ana pencere” karşılığını görünce çok 
gülmüştüm. “İnce müşteri” kelimesi de beni bir an 90-60-90 bir güzelin kollarına atıverse de, bir sonraki cümle tekrar 
kendime gelmeme yardımcı oldu…
