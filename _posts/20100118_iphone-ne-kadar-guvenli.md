# iPhone Ne Kadar Güvenli?

Geçenlerde Ankara ve İstanbul’da düzenlenen bilgi güvenliği seminerlerine katıldım, konuşmacılar bilişim dünyasının 
değişik alanlarındaki güvenlik problemlerine değinen sunumlar yaptılar. Bunlardan birisi de iPhone’ların hacklenmesi, 
cep telefonu konuşmalarının, mesajlaşmaların takibi, hatta iPhone ile ortam dinlemelerinin bile yapılabilmesi hakkındaydı.

iPhone piyasaya çıkmasından itibaren kendi başına bir fenomen oldu. Hemen hepimiz iPhone’u öncelikle bir cep telefonu 
olarak görüyoruz ve kullanıyoruz. Ancak hepimizin bildiği gibi iPhone bir cep telefonundan çok daha fazlasını sunuyor. 
Aslında her iPhone kullanıcısı cebinde küçük bir bilgisayar taşıyor. Bu, ebatları küçük kendisi büyük bilgisayara her tür 
uygulamayı kurmak ve çalıştırmak mümkün. iPhone’un yaratıcısı Apple, bu küçük cep bilgisayarı üzerinden yeni bir iş 
modelini de bizlere sunuyor. İsteyen her yazılım geliştirici iPhone üzerinde çalışacak mobil uygulamalar geliştirebilir 
ve bunları tüm dünyadaki iPhone kullanıcılarına pazarlayabilir. Ancak bunun için uygulamaların Apple’ın “uygulama 
mağazası”nın vitrinine çıkması gerekiyor. Tabii mağaza sahibinin izni ile…

Mağaza sahibi vitrine koyduğu uygulamaların, iPhone kullanıcılarının güvenliğine herhangi bir zarar vermediğini garanti 
ediyor. Bir yandan uygulama geliştiricilerden ve kullanıcılarından komisyonunu alıyor, diğer yandan da kullanıcıların 
kendisi dışında başka hiçbir mağazadan uygulama satın almasına izin vermiyor. Kısacası iPhone kullanıcılarını, kaba 
tabiri ile, kendi kölesi haline getiren tezgahı bir güzel işletiyor. Ama nedendir bilinmez, iPhone’un yaratıcısı bu 
düzende bir de açık kapı bırakmış. “Jailbreak” denilen yöntem sayesinde iPhone’lar Apple’ın kontrolü dışına 
çıkartılabiliyor, başka bir deyişle özgürleştiriliyor. Bu sayede Apple’ın kontrolü dışındaki uygulamaları da iPhone’a 
kurmak ve çalıştırmak mümkün oluyor. Tabii her özgürlüğün de bir bedeli var. Eğer jailbreak yapılmış iPhone’unuzda gerekli 
önlemleri almazsanız, casus yazılımların iPhone’unuza sızması işten bile değil. Jailbreak yapılmış bir iPhone’da kapının 
ardına kadar açık olduğunun bilinmesi gerekiyor.

Eğer iPhone’unuza casus yazılımlar sızmış ise, artık bütün konuşmalarınızın, arama kayıtlarınızın, mesajlaşmalarınızın, 
telefonunuzda kayıtlı bütün kişisel ve gizli bilgilerinizin başkalarının eline geçmesi mümkün demektir. Cep telefonunuza 
herhangi bir arama geldiğinde casus yazılım hemen bu aramayı takipteki kişiye haber edebilir. iPhone üzerindeki GPS konum 
bilgisinin sızdırılması ile hangi vakitte nerede bulunduğunuz takip edilebilir. Hatta iPhone’unuz bir ortam dinleme cihazı 
olarak bile kullanılabilir. Bütün bu duyduklarımdan sonra siz siz olun, bugünlerde birileri size bir iPhone hediye etmek 
isterse kabul etmeden evvel bir kez daha düşünün derim.

**Not:** Bu yazı ilk olarak 05 Ocak 2010 tarihinde www.skyturk.net haber sitesinde yayımlanmıştır.
