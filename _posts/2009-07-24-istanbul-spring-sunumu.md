# İstanbul Spring Sunumu
Bu hafta başında İstanbul Swiss Hotel’de SpringSource’dan Michael Isvy’nin "Spring: from prehistoric times until today" 
başlıklı konuşmasına katıldım. SpringSource 21-24 Temmuz tarihleri için İstanbul’da Core Spring Eğitimi düzenlemiş. 
Sanırım buralara kadar gelmişken hem İstanbul’daki Spring kullanıcılarını bir araya getirelim, hem de Spring hakkında 
sunum yapalım demişler.

Michael sunumuna `Dependency Injection`’dan, bunun hangi problemlere çözüm ürettiğinden bahsederek başladı. Ardından 
`AOP` ve Spring’in aspect oriented programlamaya yaklaşımı üzerinde durdu. `Spring AOP` ile, uygulama genelini çapraz 
kesen problemlerin nasıl modüler bir biçimde çözülebileceğini basit bir örnek uygulama ile gösterdi. Bu arada 
`Spring Tool Suite`’in `AOP` ile programlama yaparken sağladığı kolaylıkları da kısaca görme fırsatımız oldu. Son olarak 
da yaklaşan `Spring 3.0` sürümü ile gelen yeniliklerden bahsetti.

Sunumda gördüğüm ve diğer bazı blog benzeri kaynaklardan anladığım kadarı ile `Spring 3.0` öyle muazzam yenilikler ve 
değişikliklerle gelmiyor. Belki de en önemli değişiklik artık `Java 5`’e geçiliyor olması diyebiliriz. `Bean` 
konfigürasyonlarının tamamen programatik yapılabilmesini hedefleyen `JavaConfig` projesinin, `Spring` ana projesine dahil 
edilmesi de başka bir yenilik. Bunların yanı sıra `REST` desteğinin de kapsamlı biçimde sunuluyor olması `Spring 3.0`’ın 
önemli özelliklerinden diyebiliriz. `Java 1.4`’ün yanı sıra, `Spring MVC` ile web arayüzü programlamada kullanılan 
inheritance yaklaşımı da artık tamamen terk ediliyor. Bu alanda anotasyon tabanlı bir konfigürasyon yaklaşımı kabul 
görmüş durumda.

Aslında `SpringSource` ekibi anonslarında İstanbul Spring Kullanıcıları Grubu’na da bir başlangıç yapmaktan 
bahsediyorlardı, ancak toplantı boyunca `SpringSource` ekibinden ne `Alexandra Jennings`, ne de `Michael Isvy` bu konuda 
herkese yönelik bir açıklamada bulunmadılar. Benim de toplantıya katılım amacım, `Spring 3.0` ile ilgili yeni ne var ne 
yok öğrenmekten çok İstanbul veya belki Türkiye genelinde `Spring` Kullanıcıları ile ilgili böyle bir oluşum için neler 
yapılabilir kendileri ile konuşmaktı. Kendilerine zaman zaman `CETÜRK` ile birlikte Türkiye genelinde, `Spring` ve diğer 
kurumsal `Java` teknolojileri içerikli ücretsiz organizasyonlar yaptığımızdan bahsettim. Benzer aktiviteleri beraber 
düzenlemeyi, `SpringSource` ekibinden de bu aktivitelere konuşmacıların katılmasını önerdim. Bu konularda `Alexandra`’dan 
olumlu cevaplar aldım diyebilirim. Önümüz yaz ortası ve yakında Ramazan ayı başlıyor, bu tür aktiviteler için çok uygun 
bir dönem değil, ama Eylül ayının sonlarından itibaren `Spring` ve `Java` teknolojilerinde dolu dolu bir organizasyon 
için kolları sıvamayı düşünüyorum.
