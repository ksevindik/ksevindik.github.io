# One Minute Sayın Bakanım

Ulaştırma Bakanı Binali Yıldırım webstar ödül töreninde Youtube yasağı hakkında konuştu. Keşke konuşmasaydı. Daha bir 
sene öncesinde bu yasağın artık amacını aştığını belirten kendisiydi. Ancak bu törende yaptığı konuşmada ise Youtube 
yasağını eleştirenleri yaygaracılıkla suçladı. Konuşmasını hamasi cümlelerle süsleyen bakanın sözlerini “daha da bu 
konuyla ilgili konuşmam…” diyerek tamamlaması, Erdoğan’ın Davos çıkışının etkisinden hala kurtulamadığını gösteriyordu. 
“Başbakan İsrail devlet başkanına fırça kaydı, bende hiç olmazsa Youtube’un sahibi Google’ı bir paylayayım” der gibiydi. 
Konuşmasında bir yer vardı ki, bakanın sözleri teknoloji karşısında delik deşik olan youtube yasağının da geldiği durumun 
güzel bir özetiydi. Irak işgali sırasında tezkerenin reddedilmesini anımsatan bakan, bu nedenle ABD’nin de işgal için 
Türkiye yerine başka bir yol kullandığını söyledi. Tam da şu andaki Youtube yasağının durumu gibi. İnternet kullanıcıları 
da değişik yolları kullanarak Youtube’a erişmeye devam ediyorlar. Yani onlarda, Türkiye’yi bypass eden ABD gibi, 
kendilerine izin vermeyen Türk Telekom’u bir biçimde bypass ederek yollarına devam ediyorlar.

Sayın bakan son konuşmasında değil en büyük kuruluş, süper devlet olsa dinlemem dedi. Ancak daha birkaç hafta önce 
İstanbul’da IMF toplantılarının düzenlendiği salondaki bilgisayarların Youtube’a erişmelerine izin vererek hepimize bu 
ne perhiz bu ne lahana turşusu dedirtmişti. Hükümet yasağı uygulatmak, Türk kanunları tarafından suç sayılan mayertali 
ana server’dan kaldırtmak için Google’ı kendine uydurmaya çalışacağına şimdiye kadar, vatandaşın bilgiye ulaşma hakkını 
toptan gasp eden, kurunun yanında yaşı da yakan siteye tümden erişimi engelleme şeklindeki cezalandırma yöntemine, güncel 
teknolojiye uygun bir çözüm bulmak için kolları sıvamış olsaydı uluslararası platformlarda bizi utandıran bu yasaktan 
çoktan kurtulmuş olurduk.

Teknolojiye uygun bir çözüm…Nasıl mı? Hemen aklıma gelen bir çözüm, uygulama düzeyinde filtreleme yöntemiyle ülke çıkışında 
tüm youtube erişimlerinin denetlenmesi ve sadece yasaklı videolara erişimin engellenmesi. Youtube, eklenen her videoya 
kimlik numarasına benzeyen bir numara atıyor. Örneğin http://www.youtube.com/watch?v=ji5_MqicxSo videosu. Buradaki 
“[ji5_MqicxSo](http://www.youtube.com/watch?v=ji5_MqicxSo)” bu videoyu Youtube’daki diğer bütün numaralardan ayıran bir 
bilgidir. Biz de herbir videoya bu kimlik 
numaralarını kullanarak erişiyoruz. İşte Türk Telekom üzerindeki ana çıkış noktalarında sadece yasaklı videolara erişimi 
bu kimlik numaralarından yola çıkarak engelleyen bir sistem teorik olarak geliştirilebilir. Eğer böyle bir sistem pratik 
olarak Türk Telekom tarafında hayata geçirilemeyecek ise, Google ile işbirliğine giderek Youtube’un ana server’ında bu 
yasaklı videolara Türkiye’den erişimlerin engellenmesi de sağlanabilir. Evet, istenirse İnternet üzerindeki zararlı ve 
yasak içeriğin önlenmesi için İnternet kullanıcılarını mağdur etmeyen akılcı bir çözüm bulmak çok kolaydır. Ancak 
İnternet’in ortaya çıkardığı her alandaki dönüşüm ve yeniden yapılanmayı göz ardı ederek, dünkü kurallar, yönetmelikler 
ve hükümlerle bu probleme çözüm bulmak artık mümkün değildir.

Umarım sayın bakanın konuşmasını başbakanımız duymazlar. Aksi halde kendisinin de Sağlık Bakanı’nın domuz gribi aşısından 
dolayı yediği fırçanın benzerini Youtube yasağını savunmasından ötürü yemesinden korkuyorum. Çünkü bu sene başında bir 
seyahati sırasında youtube için “Kapalı, erişemiyoruz.” diyenlere, “Ben giriyorum, siz de girin.” şeklinde yanıt veren ve 
Youtube’un izlenmesini teşvik eden bir başbakanın, Binali Yıldırım’ın kafasını kuma gömen deve kuşunu andıran konuşmasına 
aferin diyeceğini sanmıyorum.

**Not:** Bu yazı ilk olarak 8 Kasım 2009 tarihinde www.skyturk.net haber sitesinde yayımlanmıştır.
